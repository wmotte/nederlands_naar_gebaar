PREEK van Bonhoeffer, Berlijn, 12 juni 1932
Gemeente, dat is natuurlijk een uiterst vreemde manier om met iemand een gesprek te beginnen: als je nu met Christus bent opgestaan, doe dan zus en zo. 
Wij zijn gedoopt. We zijn geconfirmeerd.
Er waren periodes waarin we er plezier in hadden de Bijbel te openen. 
We zijn geïnteresseerd in allerhande religieuze kwesties. 
We leven misschien zelfs trouw en met liefde mee met onze kerk. 
En last but not least: we leven in een wereld die zich sinds anderhalf- à tweeduizend jaar onder Jezus Christus’ naam als een christelijke wereld heeft ontvouwd. 
En toch, als nu iemand een gesprek met ons zo zou beginnen: met ons er eenvoudig op aan te spreken dat we nu met Christus zijn opgestaan, dan zouden we toch van het verdere gesprek met hem maar liever afzien. 
We zouden zien hoe geroerd hij was; we zouden zien hoe bewogen hij was; we zouden zien hoe gloeiend ernstig hij meende wat hij ons verder nog wilde zeggen. 
Maar voor deze vooronderstelling die hij daar uitsprak en die hij tegen geen enkele prijs wilde laten vallen, voor deze voorwaarde die hij meent te moeten stellen, wilden wij überhaupt in staat zijn alles te horen en te begrijpen wat hij ons verder nog wilde toevertrouwen, ja: voor deze vooronderstelling en voorwaarde – dat wij nu dus met Christus zouden zijn opgestaan – voor deze manier van aanspreken zouden wij ons afsluiten; we zouden ons daar verbijsterd en bevreemd van afkeren. 
We zouden ons hoofd schudden over zo’n mens.
Eigenlijk zou deze manier van aanspreken ons moeten overvallen als een oordeel. 
Eigenlijk zou dit ene woord zo vol gezag, zo verheven, zo groots bij ons binnen moeten breken dat wij in vrees en beven zouden verbleken – want deze glans, deze heerlijkheid: met Christus te zijn opgestaan, die komt ons toch waarachtig niet toe, die is in ons leven zelfs met de beste wil en met het scherpste onderscheidingsvermogen toch nergens te ontdekken. 
Maar in plaats daarvan wenden we ons af, verbijsterd en bevreemd. 
In plaats daarvan schudden we ons hoofd. 
In plaats daarvan voelen wij, gedoopte en geconfirmeerde christenen, ons bij deze manier van aanspreken alsof de vertegenwoordiger van een of ander mysterieus geheim genootschap ons tegemoet trad met zijn zonderlinge wachtwoord. 
Daarover mogen we ons echt geen illusies maken: deze manier van aanspreken, ‘jullie zijn met Christus opgestaan’, spreekt fundamenteel en hopeloos langs ons christenen heen. 
Deze manier van aanspreken hebben wij allang verbannen naar sekten (en dan zijn we er nog verbaasd over dat er sekten bestaan!); deze manier van aanspreken hebben wij allang als verouderd en stoffig geworden achter ons gelaten – om ons met voor het oog belangrijker, nuttiger, interessanter en misschien zelfs christelijker zaken bezig te houden.